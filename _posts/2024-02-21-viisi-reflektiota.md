---
layout: "categories"
title: "Buddhan viiden aiheen lista"
excerpt: "<h3>Kaikki lähtee tosiasioiden tunnustamisesta.</h3>"
date: 2024-02-21 10:00:00 +0200
author: "admin"
category: "Lukuhetki"
permalink: buddhanlista
header:  
       teaser: assets/images/aron-visuals.jpg

entries_layout: grid

author: "Meditoi kuin Buddha"
---

<figure>
<img src="assets/images/aron-visuals.jpg" alt="Tiimalasi">
<figcaption> Ihmiselämää ei kannata hukata. Kuva: Aron Visuals</figcaption>
</figure>

<b> Anna palautetta: meditoikuinbuddha@gmail.com</b>

Kaikki lähtee tosiasioiden tunnustamisesta, myös buddhalaisuudessa.

Elämän realistinen tarkastelu sekä parantaa elämänlaatua että mahdollistaa meditoinnin onnistumisen. 

Myötätunto sisältyy olennaisena osana totuuden tunnustamiseen. Buddhan mukaan on keskeistä huomata, että elämän tosiasiat koskevat kaikkia. 

Elämän tosiasioiden pohtiminen osoittaa, että kaikki ylenkatse on merkki harhaisuudesta. Kaikki ovat lopulta samassa veneessä.

Buddhalainen ei siis työnnä päätään pensaaseen. Mutta mistä tosiasioista tässä nyt puhutaan? 

<h2>Viisi aihetta pohdiskeltavaksi</h2>

Buddha kannusti kaikkia ihmisiä pohtimaan päivittäin viittä aihetta, jotka tukevat henkistä harjoitusta ja auttavat keskittymään olennaiseen. 

Buddhan sanoin ne kuuluvat seuraavasti:

1. "Olen altis ikääntymiselle, en ole vapaa ikääntymisestä."
2. "Olen altis sairauksille, en ole vapaa sairauksista." 
3. "Olen altis kuolemalle, en ole vapaa kuolemasta."
4. "Joudun eroamaan kaikesta rakkaasta ja läheisestä. "
5. "Perin tekoni ja omistan tekoni. Synnyn teoistani, ja teot ovat turvapaikkani sekä läheiseni. Olen sekä hyvien että huonojen tekojeni perijä." - <a href="https://suttacentral.net/an5.57/en/sujato">AN 5.57</a>

Aiheiden asettelu tekee selväksi buddhalaisen asenteen elämään. Loppujen lopuksi ihminen perii vain omat tekonsa, joten se on alue, johon kannattaa kiinnittää eniten huomiota. 

Buddha ei tietenkään keksinyt aiheita tyhjästä. <a href="https://suttacentral.net/mn26/en/sujato">Varhaisista opetuksista käy selväksi</a>, että juuri elämän tosiasioiden pohtiminen sai Buddhan lähtemään hengelliselle polulle. 

Ikääntymisen, sairastumisen ja kuoleman lisäksi ajatus jälleensyntymästä motivoi Buddhan hakemaan ratkaisua mieltä polttaneisiin ongelmiin. Ja tekstien mukaan ratkaisu myös löytyi. 

Yksinkertaisten tosiasioiden pohtiminen ei siis ole vain perusbuddhalaisuutta. Oikein tehtynä ja osana tasapainoista harjoittelua aiheiden jatkuva pohtiminen voi johtaa syvällisiin oivalluksiin.

<h2>Mitkä ovat hyödyt?</h2>

<figure>
<img src="assets/images/sickmonk.jpg" alt="sairas munkki">
<figcaption> Tosiasioiden tunnustaminen lisää myötätuntoa. Kuva: I Ketut Sarbi</figcaption>
</figure>

Kaikki eivät kuitenkaan ole suunnittelemassa munkin tai nunnan uraa. 

Miksi Buddha siis kannusti kaikkia ihmisiä tarkastelemaan elämän tosiasioita?

Onneksi syitä ei tarvitse arvailla. Aiheiden luettelemisen jälkeen hän nimittäin avasi myös pohdiskelusta seuraavia hyötyjä.

Buddhan mukaan maailma on täynnä ihmisiä, jotka tekevät typeriä tekoja, koska ovat juopuneet omasta nuoruudestaan, terveydestään tai elinvoimastaan. 

Toisaalta typeryyksiin kannustaa myös rakkaisiin asioihin ja läheisiin kohdistuva himo ja ahneus, puhumattakaan kyvyttömyydestä miettiä omien tekojen seurauksia.

Buddhan mukaan viiden aiheen keskeinen tarkoitus on siis vähentää turhamaisuutta, heikentää himoa sekä auttaa luopumaan hölmöstä käytöksestä. 

Vaikuttaa siis melko itsestäänselvältä. 

Himon vähentäminen voi kuitenkin kuulostaa hieman kummalliselta. Onko meidän siis luovuttava kaikesta mielenkiinnosta läheisiämme kohtaan?

Lähemmin tarkasteltuna Buddhan sanat käyvät järkeen. Mitä vähemmän haluaa omilta läheisiltään ja keskittyy omiin tekoihinsa, sitä terveemmälle pohjalle myös omat läheissuhteet rakentuvat.

Opetuksesta ilmenee myös hyvin Buddhan tinkimättömyys.

Buddhalaisessa ajattelussa ei löydy oikeutusta muiden ihmisten tai eläinten vahingoittamiselle. Ei, vaikka tekojen taustalla vaikuttaisivat yleisesti yhteiskunnassa arvostetut asenteet, kuten isänmaallisuus tai perherakkaus.

Samaan aikaan on kuitenkin muistettava, että Buddha ei vaatinut ihmisiltä täydellistä moraalista puhtautta. 

Ihmiset tekevät virheitä, eikä tarkoitus ole valaistua kerta heitolla. Tärkeintä on pistää Buddhan opetukset käytäntöön ja katsoa, miten ne vaikuttavat omassa elämässä. 

Jos oma käytös ja asenne muuttuu parempaan suuntaan, ollaan oikealla polulla.

<h2>Kaikki ovat samassa veneessä</h2>

<figure>
<img src="assets/images/mike-kilcoyne.jpg" alt="koira">
<figcaption> Kukaan ei voi paeta tosiasioita. Kuva: Mike Kilcoyne</figcaption>
</figure>

Onko tosiasioiden pohtimisesta sitten muutakin hyötyä?

Tyypilliseen tapaansa Buddha vie aiheen pohtimisen vielä pidemmälle. Hyötyjen luettelemisen jälkeen hän toteaa, kuinka aiheiden pohtiminen johtaa syvällisempään ymmärrykseen maailmasta. 

Kun ihminen on ensin tarkastellut aiheita omasta näkökulmastaan, on mahdollista huomata, että samat tosiasiat pätevät kaikkien elävien olentojen kohdalla. Ne luovat raamit olemassaololle ja leimaavat loputonta jälleensyntymän- ja kuoleman kierrettä. 

Tässä vaiheessa aiheiden todellinen syvyys alkaa paljastua.

Parhaimmillaan pohdiskelu voi jopa viedä kohti kaikista olemassaolon kahleista luopumista. Yksinkertaisten aiheiden potentiaali on siis valtava!

<h2>Polku on kaunis ja arvokas</h2>

<figure>
<img src="assets/images/polku.jpg" alt="polku">
<figcaption> Buddhalainen polku on kaunis ja arvokas. Kuva: Patrick Foyre</figcaption>
</figure>

Loppuun on vielä otollista ihailla Buddhan opetuksien rationaalisuutta ja sopusuhtaisuutta. 

Buddha ei koskaan tarkastellut aiheita suurpiirteisesti, vaan katsoi aina asiaa monista näkökulmista ja eteni vaiheittain kohti syvällisempiä oivalluksia. 

Tämä lähestymistapa näkyy myös nyt tarkastellussa opetuksessa.

Ensin Buddha listasi tosiasiat, sitten totesi tosiasioiden pohtimisesta koituvat hyödyt ja lopuksi osoitti opetuksessa piilevän syvällisemmän oivalluksen.

Buddhan opetuksien kauneus paistaa läpi jo näinkin yksinkertaisesta opetuksesta. 

Jo pelkästään näissä tosiasioissa riittääkin pohdittavaa yhden ihmiselämän tarpeiksi!



 


