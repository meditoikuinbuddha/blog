---
layout: "categories"
title: "Oikea näkemys vie kohti vapautta"
excerpt: "<h3>Näkemyksien rooli buddhalaisessa harjoituksessa on valtava.</h3>"
date: 2024-03-10 12:00:00 +0200
author: "Meditoi kuin Buddha"
category: "Lukuhetki"
permalink: oikeanakemys
header: 
       teaser: assets/images/aaron-burden-NXt5PrOb_7U-unsplash.jpg

entries_layout: grid

author: "Meditoi kuin Buddha"
---
<figure>
<img src="assets/images/aaron-burden-NXt5PrOb_7U-unsplash.jpg" alt="kompassi">
<figcaption> Elämässä on hyvä valita oikea suunta. Kuva: Aaron Burden</figcaption>
</figure>

<b> Anna palautetta: meditoikuinbuddha@gmail.com</b>

<i>Tämä julkaisu on ensimmäinen osa sarjassa, jossa käsitellään <a href="https://meditoikuinbuddha.github.io/blog/buddhalainenharjoitus">jalon kahdeksanosaisen polun</a> osia yksitellen.</i>

Näkemyksien ja uskomuksien rooli ihmisen elämässä on valtava. 

Jos puutarhuri kuvittelee, että kasvit kasvavat ilman kastelua, on näkemyksessä jotain pielessä. Kun suunnistaja puolestaan lukee karttaa väärin, jää maali saavuttamatta.

Aivan samoin henkinen harjoitus voi muodostua turhanpäiväiseksi ponnisteluksi, jos näkemys ei vastaa todellisuutta tai <a href="https://meditoikuinbuddha.github.io/blog/kukabuddhaoli">Buddhan opetuksia</a> tulkitsee väärin. 

Käytännössä iso osa buddhalaisesta harjoituksesta on näkemyksen viilaamista. Kun asioita oppii katsomaan oikein, ongelmat katoavat ja uudet mahdollisuudet avautuvat.

Buddha kannusti siis kehittämään viisautta tahdonvoiman sijaan. <i>Suttien</i> opiskelulla on tässä keskeinen rooli.

Mutta minkälaisia näkemyksiä henkisen harjoittajan olisi hyvä ensi alkuun omaksua?

<a href="https://meditoikuinbuddha.github.io/blog/buddhalainenharjoitus">Buddhalaisessa harjoituksessa</a> onnistuminen vaatii tuekseen alustavan oikean näkemyksen, joka mahdollistaa mielen työstämisen. 

Alustava oikea näkemys pohjaa kahteen perusoletukseen<sup>1</sup>:

<b>1) Mieltä kannattaa harjoittaa.</b><br>
<b>2) Valaistuminen on mahdollista.</b><br>

Ensimmäiseen oletukseen sisältyy usko siitä, että omalla toiminnalla on merkitystä.

Buddhan mukaan hyvillä ja huonoilla teoilla on seurauksensa, eikä anteliaisuus ole turhaa. Näihin perusperiaatteisiin uskominen luo pohjan harjoitukselle.

Toisessa oletuksessa korostuu polun päämäärä: herääminen. Jos hengellisellä polulla ei olisi selvää päätepistettä, ei sitä kannattaisi kulkea. 

Tämä päätepiste henkilöityy heränneisiin olentoihin, jotka ovat itse ymmärtäneet, mistä Buddhan opetuksissa on kyse.  

Näiden kahden oletuksen lisäksi Buddha kannusti myös kunnioittamaan vanhempia ja uskomaan jälleensyntymään.

Buddhalaisuudessa tunnustetaan suuri kiitollisuudenvelka, joka lapsilla on vanhemmilleen. 

Buddha jopa sanoi, että on kolme asiaa, joihin viisaat ihmiset kannustavat: anteliaisuus, vanhemmista huolehtiminen sekä munkiksi tai nunnaksi ryhtyminen<sup>2</sup>. 

Teot ja taipumukset eivät myöskään vaikuta vain tässä elämässä, vaan niillä on yksittäisen elämän ylittäviä seurauksia. Tämän takia jälleensyntymän olettaminen on hyödyllinen osa henkistä harjoitusta<sup>3</sup>. 

<h2>Usko voi olla hyödyllistä myös buddhalaisuudessa</h2>

<figure>
<img src="assets/images/nathan-cima-n7G9sIWi8Xo-unsplash.jpg" alt="nunnat">
<figcaption> Buddhan jalanjäljissä kulkeminen on fiksua. Kuva: Nathan Cima</figcaption>
</figure>

Asioiden olettaminen voi siis olla hyödyllistä, jos oletukset ovat järkeviä. 

Joskus buddhalaisuutta väitetään puhtaan rationaaliseksi opiksi, joka ei sisällä lainkaan uskoa. Ei kuitenkaan vaadi kovin syvää pohdiskelua huomata, että tällainen oppi on mahdottomuus. 

Ihmisen on tehtävä kaiken aikaa oletuksia, joita ei voi suorilta käsin aukottomasti todistaa.

Terveyskeskukseen menevä olettaa lääkärin osaavan asiansa ja yliopistossa opiskeleva kuuntelee huolellisesti professoreita, vaikka ei voi kaikkea kuulemaansa saman tien omakohtaisesti varmistaakaan. 

Jopa maallisella tasolla asioiden olettaminen on siis välttämätöntä.

Samoin harkitsevaisen hengellisen harjoittajan on hyvä luottaa Buddhan kaltaiseen opettajaan.

Keskeistä on säilyttää nöyrä asenne <sup>4</sup> ja tarkastella rehellisesti omia uskomuksia sekä niiden vaikutuksia. Jotkut uskomukset ovat hyödyllisiä ja perusteltuja, toiset eivät<sup>5</sup>. 

Buddhalaisen ei kuitenkaan tulisi tyytyä pelkkään olettamiseen, sillä Buddhan opetuksien ohjaavana periaatteena on niiden testaaminen käytännössä.

Alustava oikea näkemys on kuin kartta, jota seuraamalla voi päästä haluttuun päämäärään<sup>6</sup>.

Oletukset vahvistuvat omakohtaiseksi ymmärrykseksi sitä mukaa, kun ihminen sitoutuu Buddhan opetuksiin ja näkee niiden vaikutuksen omassa elämässään.

Buddhan opetukset ovat siis perusluonteeltaan positiivisia ja rationaalisia: tarkoituksena on kokea onnen sekä rauhan lisääntyvän omassa elämässä.

<h2>Neljä jaloa totuutta</h2>

<figure>
<img src="assets/images/jamie-street-88IMbX3wZmI-unsplash.jpg" alt="buddhapatsas">
<figcaption> Buddhalaisen harjoituksen päämääränä on todellisuuden ymmärtäminen. Kuva: Jamie Street</figcaption>
</figure>

Oletukset varmistuvat pysyväksi ymmärrykseksi, kun harjoittaja näkee saman totuuden, jonka Buddha näki<sup>7</sup>.

Tämä tarkoittaa neljän jalon totuuden näkemistä, jotka ovat:

<b>1. Jalo totuus kärsimyksestä.</b><br>
<b>2. Jalo totuus kärsimyksen syystä.</b><br>
<b>3. Jalo totuus kärsimyksen lakkaamisesta</b><br>
<b>4. Jalo totuus polusta, joka johtaa kärsimyksen lakkaamiseen.</b><br>

Kaikki Buddhan opetukset kuuluvat neljän jalon totuuden sateenvarjon alle<sup>8</sup>.

Buddha käsitteli opetuksissaan aina tavalla tai toisella onnen lisääntymistä ja kärsimyksen vähenemistä.

Alustava oikea näkemys on siis tavallaan myös neljän jalon totuuden alustavaa ymmärrystä. Tästä laveasta näkökulmasta sellainen näkemys on oikea, joka vähentää aidosti henkistä kärsimystä.

Neljän jalon totuuden syvällinen ymmärtäminen on kuitenkin poikkeuksellista <sup>9</sup>, ja vaatii tuekseen meditaatiosta kumpuavaa nautintoa sekä selkeyttä<sup>10</sup>.

Perusperiaate on yksinkertainen, mutta syvällinen: kaikki olemassaolo on pohjimmiltaan kärsimystä. Syy kärsimykseen on haluaminen, joka johtaa jälleensyntymään. Näin ollen ainut tapa lopettaa kärsimys on luopua kyseisestä halusta. 

Halusta ei voi kuitenkin luopua haluamalla.

Polku joka johtaa jälleensyntymän lakkaamiseen on sen sijaan jalo kahdeksanosainen polku, jota tällä hetkellä käsitellään.

<h2>Aito ymmärrys on harvinaista</h2>

<figure>
<img src="assets/images/prisoners-exercising2.jpg" alt="vangit">
<figcaption> Totuuden näkeminen ei ole helppoa. Kuva: Vincent van Gogh</figcaption>
</figure>

Kun ihminen on ymmärtänyt jalot totuudet häntä kutsutaan virtaan astuneeksi (<i>sotāpanna</i>). 

Tällöin jälleensyntymästä vapautuminen on väistämätöntä, sillä kyseinen henkilö on nähnyt olemassaolon jatkamisen järjettömyyden <sup>11</sup>. 

Vasta tällainen henkilö on todellisuudessa astunut jalolle kahdeksanosaiselle polulle <sup>12</sup> ja saavuttanut oikean näkemyksen <sup>13</sup>. 

Hieman lakonisesti ilmaistuna me muut kompuroimme parhaamme mukaan pimeässä ja koitamme seurata heränneiden esimerkkiä.

On siis hyvä olla nöyrä, tukeutua alustavaan oikeaan näkemykseen, luottaa Buddhaan ja nähdä opetuksien positiiviset vaikutukset omassa elämässä.

Pikkuhiljaa järkevät oletukset voivat vahvistua varmistetuksi näkemykseksi.

<i>Lähteet:</i>

1. Alustava oikea näkemys tunnetaan <i>Theravāda</i>-perinteessä nimellä maallinen oikea näkemys. Bhante Sujaton englanninkielisessä käännöksessä <i>suttasta</i> <a href= "https://suttacentral.net/mn117/en/sujato">MN 117</a> se kuvaillaan seuraavasti: <i>"There is right view that is accompanied by defilements, has the attributes of good deeds, and ripens in attachment."</i>

2. <a href="https://suttacentral.net/an3.45/en/sujato>AN 3.45</a>

3. <i>Suttassa</i> <a href="https://suttacentral.net/mn60/en/sujato">MN60</a> Buddha esittää argumentit jälleensyntymän hyväksymisen puolesta.

4. <i>Suttassa</i> <a href="https://suttacentral.net/mn95/en/sujato">MN95</a> Buddha neuvoo myöntämään uskomuksen uskomukseksi ja välttämään kategorisia totuusväittämiä, joista ei ole vielä varmuutta.

5. Buddhan mukaan uskon tavoin myös järkeily voi osoittautua joko perustelluksi tai perusteettomaksi. Mm. <a href="https://suttacentral.net/mn101/en/sujato">MN 101</a>

6. Karttavertaus löytyy <i>suttasta</i> <a href="https://suttacentral.net/mn107/en/sujato">MN 107</a>.

7. Buddhan näkemä totuus käsitellään hänen ensimmäisessä opetuksessaan <a href="https://suttacentral.net/sn56.11/en/sujato">SN 56.11</a>.

8. Kuuluisan vertauksen neljästä jalosta totuudesta elefantin jalanjälkenä esittää Buddhan viisain oppilas Sāriputta opetuksessa <a href="https://suttacentral.net/mn28/en/sujato">MN28</a>.

9. Muun muassa <i>suttassa</i> <a href="https://suttacentral.net/an3.33/en/sujato">AN3.33</a> Buddha harmittelee Sāriputtalle, että on vaikea löytää ketään, joka ymmärtää hänen opetuksiaan. Opetuksien syvällisyys sai Buddhan myös lähes pidättäytymään opettamisesta, <a href="https://suttacentral.net/mn26/en/sujato?lang=en">MN 36</a>.

10. Buddhan <a href="https://suttacentral.net/an11.2/en/sujato">klassinen kuvaus</a> meditoinnin etenemisestä osoittaa, että syvä meditaatio (<i>samādhi</i>) on välttämätön ehto asioiden näkemiselle sellaisena kuin ne ovat.

11. Buddhan mukaan virtaan astuneella on edessään enintään seitsemän elämää, mm. <a href="https://suttacentral.net/sn13.1/en/sujato?lang=en">SN 13.1</a>.

12. Kuten aiemmin mainitussa <i>suttassa</i> <a href="https://suttacentral.net/mn117/en/sujato">MN 117</a> todetaan, virtaan astuneen oikea näkemys on "osa polkua", siinä missä alustava oikea näkemys ei vielä sitä ole.

13. Virtaan astuneen näkemys perustuu kokemukseen ja on paikkansapitävä, mm. <a href="https://suttacentral.net/mn9/en/sujato">MN9</a>.









