Munkkina minulta usein kysytään, miltä tuntuu elää ilman puolisoa tai lapsia. Tunnenko itseni yksinäiseksi? Joskus olen viettänyt kuukausia hiljaa puhumatta kenellekään. Alkaako silloin yksinolo kaihertaa?

Rehellinen vastaus kysymyksiin on kieltävä. Minulla ei ole minkäänlaista tarvetta viettää aikaa muiden ihmisten kanssa. Pidän ihmisistä, mutta minun ei tarvitse olla heidän seurassaan. 

Miksi? Koska todellisuudessa en ole koskaan yksin. Luonani on aina joku. Ja se joku olen minä. Pidän itsestäni niin paljon, että olen aina parhaan ystäväni seurassa.

Kömpiessäni yksin iltamyöhään luolaani menen aina parhaan ystäväni kanssa nukkumaan. Olen sinut itseni kanssa. 

En ole täydellinen, mutta olen tarpeeksi hyvä, joten en ole koskaan yksin.

<h2>Ystävällisyys parantaa yksinäisyyden</h2>

Yksinäiset ihmiset ovat yksinäisiä, koska eivät pidä itsestään. He pelkäävät itseään. 

Kun muut ihmiset poistuvat paikalta yksinäisen ihmisen seuralaiseksi jää outo ja kauhistuttava olento nimeltä "minä". Sitä olentoa ei ole vielä ymmärretty, eikä sen kanssa ole tehty rauhaa. 

Mutta kun ihminen ymmärtää ja hyväksyy itsensä rauhanomainen yhteiselo ja jopa omasta itsestään pitäminen on mahdollista.

Siksi yksi syvällisimmistä oivalluksista onkin: "olen okei". Minussa ei ole mitään vikaa. Olen täydellinen sellaisena kuin olen. Niin kauan kuin tätä tosiasiaa ei hyväksy, koittaa aina muuttaa itseään.

Kun ongelma nimeltä "minä" korjaantuu, ei muista ihmisistä ole juuri harmia. "Hankalia" ihmisiä ei enää ole, koska muiden hankaluus on pohjimmiltaan heijastus omasta mielestäsi. Usein on helppo huomata, että muita ihmisiä kritisoivat puhuvat tosiasiassa itsestään.

Itsensä hyväksyminen parantaa haavat ja antaa mahdollisuuden hyväksyä kenet tahansa.

