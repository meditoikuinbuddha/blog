Mitä on buddhalainen harjoitus?

Buddhalainen harjoitus pähkinänkuoressa. 

Buddhalainen harjoitus ei ole vain meditointia

Buddhan varhaisissa opetuksissa henkinen harjoitus etenee vaiheittain ja suunnitelmallisesti.

Opetuksien ytimessä on pitkäjänteinen mielen sekä käytöksen harjoittaminen, joka johtaa askel askeleelta kohti syvempää rauhaa ja onnea.

Iso osa buddhalaisesta harjoituksesta tapahtuu siis ennen meditointia.

Eettiset periaatteet, ystävällisyyteen sitoutuminen ja oman ajattelun työstäminen luovat perustan meditoinnille. 

Näin ollen buddhalainen harjoitus sopii kaikille, ei vain himomeditoijille.

Jos mieli ei ole valmis meditoimaan, liiallinen meditointityynyllä istuminen voi olla jopa haitallista.

On siis ensiarvoisen tärkeää ymmärtää, miten buddhalainen polku toimii.

Buddhalainen polku on onnellinen polku
polku

Buddhalainen polku vie kohti syvää meditaatiota ja siitä kumpuavaa ymmärrystä, mutta rauhaa ja onnea on tarjolla ensiaskeleista lähtien.

Buddhan sanoin polku on hyvä alussa, keskivaiheilla ja lopussa.

Buddha itse kuvasi harjoitustaan keskitieksi6.

Jaloksi kahdeksanosaiseksi poluksi nimetty keskitie väistää sekä aistillisuuden että itsekurittamisen.

Jalo kahdeksanosainen polku koostuu seuraavista osista, joita avataan tarkemmin tulevissa julkaisuissa:

1. Oikea näkemys (sammādiṭṭhi)
Neljän jalon totuuden ymmärtäminen.
2. Oikea aikomus (sammāsaṅkappa)
Aikomukset ja ideat, jotka pohjaavat luopumiseen, ystävällisyyteen ja huomaavaisuuteen.
3. Oikea puhe (sammāvācā)
Puhe, joka on totta, sopusointuista, lempeää ja merkityksellistä.
4. Oikea toiminta (sammākammanta)
Pidättäytyminen tappamisesta, varastamisesta ja seksuaalisista väärinkäytöksistä.
5. Oikea elämäntapa (sammāājīva)
Vahingoittavan työn välttäminen.
6. Oikea pyrkimys (sammāvāyāma)
Neljä oikeaa pyrkimystä.
7. Oikea tietoinen läsnäolo (mindfulness)
Neljä meditoinnin kohdetta.
8. Oikea rauha (sammāsamādhi)
Neljä syvää meditatiivista tilaa, joita kutsutaan jhānoiksi.