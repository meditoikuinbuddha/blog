Oikea näkemys vie vapauteen


Näkemyksien ja uskomuksien rooli ihmisen elämässä on valtava.

Jos puutarhuri kuvittelee, että kasvit kasvavat ilman kastelua, on näkemyksessä jotain pielessä. Kun suunnistaja puolestaan lukee karttaa väärin, jää maali saavuttamatta.

Aivan samoin henkinen harjoitus voi muodostua turhanpäiväiseksi ponnisteluksi, jos näkemys ei vastaa todellisuutta tai Buddhan opetuksia tulkitsee väärin.

Käytännössä iso osa buddhalaisesta harjoituksesta on näkemyksen viilaamista. Ongelmia ei voi poistaa pakottamalla, vaan asioita on opittava katsomaan uudella tavalla.

Buddha kannusti siis viisasta arviointia tahdonvoiman sijaan. Suttien opiskelulla on tässä keskeinen rooli.

Mutta minkälaisia näkemyksiä henkisen harjoittajan olisi hyvä ensi alkuun omaksua?

Buddhalaisessa harjoituksessa onnistuminen vaatii tuekseen alustavan oikean näkemyksen, joka mahdollistaa mielen työstämisen.

Alustava oikea näkemys pohjaa kahteen perusoletukseen:

1) Mieltä kannattaa harjoittaa.
2) Valaistuminen on mahdollista.

Ensimmäiseen oletukseen sisältyy usko siitä, että omalla toiminnalla on merkitystä.

Buddhan mukaan hyvillä ja huonoilla teoilla on seurauksensa, eikä anteliaisuus ole turhaa. Näihin perusperiaatteisiin uskominen luo pohjan harjoitukselle.

Toisessa oletuksessa korostuu polun päämäärä: herääminen. Jos hengellisellä polulla ei olisi selvää päätepistettä, ei sitä kannattaisi kulkea.

Tämä päätepiste henkilöityy heränneisiin olentoihin, jotka ovat itse ymmärtäneet, mistä Buddhan opetuksissa on kyse.

Näiden kahden oletuksen lisäksi Buddha kannusti myös kunnioittamaan vanhempia ja uskomaan jälleensyntymään.

Buddhalaisuudessa tunnustetaan suuri kiitollisuudenvelka, joka lapsilla on vanhemmilleen.

Buddha jopa sanoi, että on kolme asiaa, joihin viisaat ihmiset kannustavat: anteliaisuus, vanhemmista huolehtiminen sekä munkiksi tai nunnaksi ryhtyminen.

Teot ja taipumukset eivät myöskään vaikuta vain tässä elämässä, vaan niillä on yksittäisen elämän ylittäviä seurauksia. Tämän takia jälleensyntymän olettaminen on hyödyllinen osa henkistä harjoitusta.

Usko voi olla hyödyllistä myös buddhalaisuudessa

Asioiden olettaminen voi siis olla hyödyllistä, jos oletukset ovat järkeviä.

Joskus buddhalaisuutta väitetään puhtaan rationaaliseksi opiksi, joka ei sisällä lainkaan uskoa. Ei kuitenkaan vaadi kovin syvää pohdiskelua huomata, että tällainen oppi on mahdottomuus.

Ihmisen on tehtävä kaiken aikaa oletuksia, joita ei voi suorilta käsin aukottomasti todistaa.

Terveyskeskukseen menevä olettaa lääkärin osaavan asiansa. Yliopistossa opiskeleva kuuntelee puolestaan huolellisesti professoreita, vaikka ei voi kaikkea kuulemaansa saman tien omakohtaisesti varmistaakaan.

Jopa maallisella tasolla asioiden olettaminen on siis välttämätöntä.

Samoin fiksun ja harkitsevaisen ihmisen sopii luottaa Buddhan kaltaiseen opettajaan.

Keskeistä on säilyttää nöyrä asenne ja tarkastella rehellisesti omia uskomuksia sekä niiden vaikutuksia. Jotkut uskomukset ovat hyödyllisiä ja perusteltuja, toiset eivät.

Buddhalaisen ei kuitenkaan tulisi tyytyä pelkkään olettamiseen, sillä Buddhan opetuksien ohjaavana periaatteena on niiden testaaminen käytännössä.

Alustava oikea näkemys on kuin kartta, jota seuraamalla voi päästä haluttuun päämäärään.

Oletukset vahvistuvat omakohtaiseksi ymmärrykseksi sitä mukaa, kun ihminen sitoutuu Buddhan opetuksiin ja näkee niiden vaikutuksen omassa elämässään.

Buddhan opetukset ovat siis perusluonteeltaan positiivisia ja rationaalisia: tarkoituksena on kokea onnen sekä rauhan lisääntyvän omassa elämässä.

Neljä jaloa totuutta

Hyödylliset oletukset varmistuvat pysyväksi ymmärrykseksi, kun harjoittaja näkee saman totuuden, jonka Buddha näki.

Tämä tarkoittaa neljän jalon totuuden näkemistä, jotka ovat:

1. Jalo totuus kärsimyksestä. (dukkha)
2. Jalo totuus kärsimyksen synnystä. (dukkhasamudaya)
3. Jalo totuus kärsimyksen lakkaamisesta. (dukkhanirodha)
4. Jalo totuus harjoituksesta, joka johtaa kärsimyksen lakkaamiseen. (dukkhanirodhagāminī paṭipadā)

Kaikki Buddhan opetukset kuuluvat neljän jalon totuuden sateenvarjon alle.

Buddha käsitteli opetuksissaan aina tavalla tai toisella onnen lisääntymistä ja kärsimyksen vähenemistä.

Alustava oikea näkemys on siis tavallaan myös neljän jalon totuuden alustavaa ymmärrystä. Tästä laveasta näkökulmasta sellainen näkemys on oikea, joka vähentää aidosti henkistä kärsimystä.

Neljän jalon totuuden varsinainen näkeminen on kuitenkin poikkeuksellista, ja vaatii tuekseen meditaatiosta kumpuavaa nautintoa sekä selkeyttä.

Perusperiaate on yksinkertainen, mutta syvällinen: kaikki olemassaolo on pohjimmiltaan kärsimystä. Kärsimys syntyy haluamisesta, joka johtaa jälleensyntymään. Näin ollen kyseisestä halusta luopuminen lakkauttaa kärsimyksen.

Halusta ei voi kuitenkin luopua haluamalla.

Polku joka johtaa jälleensyntymän lakkaamiseen on sen sijaan jalo kahdeksanosainen polku, jota tällä hetkellä käsitellään.

Aito ymmärrys on harvinaista

Kun ihminen on nähnyt jalot totuudet häntä kutsutaan virtaan astuneeksi (sotāpanna).

Tällöin jälleensyntymästä vapautuminen on väistämätöntä, sillä kyseinen henkilö on sisäistänyt olemassaolon jatkamisen järjettömyyden.

Vasta sotāpanna on todellisuudessa astunut jalolle kahdeksanosaiselle polulle ja saavuttanut oikean näkemyksen.

Hieman lakonisesti ilmaistuna me muut kompuroimme parhaamme mukaan pimeässä ja koitamme seurata totuuden sisäistäneiden esimerkkiä.

On siis hyvä olla nöyrä, luottaa Buddhaan, pistää opetukset käytäntöön ja nähdä niiden positiiviset vaikutukset omassa elämässä.

Pikkuhiljaa järkevät oletukset voivat vahvistua varmistetuksi näkemykseksi.