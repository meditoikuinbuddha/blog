Kuka Buddha oli?

Buddha eli noin 2500 vuotta sitten nykyisen Intian ja Nepalin rajan tienoilla. 29-vuotiaana yltäkylläisyydessä elänyt mies jätti perheensä ja rikkautensa löytääkseen vastauksen ikääntymiseen, sairastumiseen ja kuolemaan.

Kuuden vuoden etsimisen jälkeen hän oppi rauhoittamaan mielensä4 ja ymmärsi totuuden, joka vapautti hänet harhaisuudesta. Tämä jälleensyntymän tuhoava ymmärrys5 antoi miehelle tittelin Buddha, herännyt.

Seuraavat 45 vuotta Buddha kiersi ympäri Pohjois-Intiaa opettaen, miten kuka tahansa voi kasvaa ihmisenä, rauhoittaa mielensä ja vapautua jo tässä elämässä.

Mitä Buddha opetti?

Buddhan elinaikana opetukset säilyivät hänen läheisimpien oppilaidensa muistissa. Hänen kuoltuaan ne koottiin yhteen mittavaksi kokoelmaksi, joka myöhemmin kirjattiin ylös.

Kyseiset opetukset ovat edelleen saatavilla. Nykyään ne tunnetaan nimellä varhaiset buddhalaiset tekstit, VBT (eng. Early Buddhist Texts, EBTs).

Kaikki tuntemamme buddhalaisuus kumpuaa näistä opetuksista.


Varhaiset buddhalaiset tekstit jaetaan kolmeen “koriin”:

Opetukset, alkuperäisellä paalin kielellä suttat, ovat Buddhan pääopetuksia, jotka koostuvat joko keskusteluista, opetuspuheista tai säemuotoisista opetuksista. Buddhan lisäksi ääneen pääsevät myös hänen tunnetut oppilaansa.

Luostarisäännöstö, paaliksi vinaya, koostuu Buddhan luostariyhteisöille asettamista säännöistä ja ohjeistuksista, jotka edelleen määrittävät luostareiden toimintaa ympäri buddhalaista maailmaa.

Abhidhamma, sisältää tiivistelmiä ja analyysejä varhaisemmista opetuksista. Nämä tekstit eivät ole Buddhan suoria opetuksia, vaan hänen kuoleman jälkeensä syntyneitä kommentaareja.

Meditoikuinbuddha.fi keskittyy pääosin ensimmäiseen koriin, eli suttiin, jotka sisältävät Buddhan keskeiset opetukset eettisyydestä, rauhasta ja viisaudesta. 

Näistä opetuksista tunnetuimmat löytyvät neljästä kirjasta, joita kutsutaan paaliksi nimellä nikāyat.

2500 vuotta vanhat opetukset olivat alusta alkaen vapaita ajan ja paikan rajoitteista. Buddhan opetukset sopivat jokaiselle, jolla on mieli ja sydän.