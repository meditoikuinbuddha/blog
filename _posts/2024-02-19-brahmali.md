---
layout: categories
title: Buddha oli nautinnon asialla - Mitä vikaa on siis aistillisuudessa?
excerpt: "Elämä ilman nautintoa on merkityksetöntä, sanoo Ajahn Brahmali."
date: 2024-02-19 11:00:00 +0200
author: "Ajahn Brahmali"
category: Puheenvuoro
permalink: nautinto
header: 
       teaser: assets/images/.jpg

entries_layout: grid

author:
  name: "Ajahn Brahmali"
  avatar: "/assets/images/avatarbrahmali.jpg"
  bio: "Buddhan opetuksien asiantuntija."
  location: "Länsi-Australia"
  links:
---

<center><i>"On olemassa kahdenlaista nautintoa. Mitkä kaksi? Aistillinen nautinto ja luopumisen nautinto. Parempi näistä on luopumisen nautinto."</i> 
- Buddha, <a "href=https://suttacentral.net/an2.64-76/en/sujato">AN2.65.</a></center>

<figure>
<img src="assets/images/brahmali.jpg" alt="brahmali">
<figcaption> Ajahn Brahmali opettamassa Norjassa. Kuva: DNBF.org</figcaption>
</figure>

Buddhan opetuksissa maailmaa tarkastellaan jännällä tavalla. Buddhalainen näkökulma poikkeaa jonkin verran koko muusta maailmasta, ja tämä pätee myös aistinautintoihin. 

Mutta mitä buddhalaisuudessa tarkoitetaan aistinautinnoilla?

Aistillinen maailma koostuu buddhalaisuudessa viidestä aistista, eli kaikesta nähdystä, kuullusta, haistetusta, maistetusta ja kosketetusta. Viiden aistin maailmaan kohdistuva nautinto on osa aistillisuutta ja aistinautintoja.

Heti kättelyssä käy siis selväksi, että "aistillisuudella" tarkoitetaan aika lailla kaikkea, mitä voi kuvitella. Elämä on päivä päivältä ja vuosi vuodelta viiden aistin tykitystä, joka usein kestää koko ihmiselämän. 

Ehkä silloin tällöin meditoinnin tai muun harjoituksen avulla pakenemme hetkeksi aistillisesta maailmasta.

<h2>Buddha ei ole ilonpilaaja</h2>

<figure>
<img src="assets/images/buddha-rktkn.jpg" alt="buddha">
<figcaption> Buddha ei ollut puritaani. Kuva: RKTKN/Unsplash</figcaption>
</figure>

On keskeistä ymmärtää, että buddhalaisuudessa ei vannota puritaanisuuden nimeen. Buddhalaisesta näkökulmasta elämästä nauttiminen, parisuhteet, viihde tai hyvä ruoka eivät ole "pahuutta". 

Buddhan opetuksista puuttuu ahdasmielinen asenne, johon usein törmää aistillisuudesta puhuttaessa. Se on jo itsessään melko vapauttavaa.

Varhaisista opetuksista löytyy jopa kohtaus, jossa Buddha puhuu meditointiharjoituksensa laiminlyöneille munkeille. Buddhan mukaan munkit jäävät paitsi sekä luostarielämän että tavallisen elämän nautinnoista.  

Mutta mitä on luostarielämän tarjoama nautinto? Se on sisältä löytyvää rauhaa, meditoinnin tuomaa onnea ja iloa. 

Ihmiset janoavat nautintoa tavalla tai toisella. Buddha ei vastustanut nautintoa, sillä elämä ilman nautintoa on merkityksetöntä.

Nautinto on kolikon yksi puoli. Toinen puoli on se, että aistillisuudessa on omat vaaransa. 

Yksi buddhalaisuuden keskeisistä ajatuksista on elää hyvää elämää, jota ohjaa myötätunto ja ystävällisyys. Jos moraaliset rajat ylittyvät esimerkiksi varastamisen, pettämisen tai huonon käytöksen muodossa, menee aistinautintojen tavoittelu liian pitkälle. 

Aistillisuudesta on siis nautittava selvien moraalisten rajojen puitteissa. Buddhalainen asenne on pidättäytyä vahingoittamasta itseä tai muita. Silloin maailmasta nauttiminen on hyväksyttävää.

<h2>Aistinautinnot vs. sisäinen nautinto</h2>

Aistillisuus on kuitenkin ongelmallista myös muilla tavoin. Syvällisemmin tarkasteltuna yksi keskeisistä syistä on se, että aistillisuus on tietyssä mielessä meditoinnin vastakohta. 

Meditoinnissa on kyse eräänlaisesta vaihtokaupasta. Mitä enemmän päästää irti aistillisesta maailmasta, sitä enemmän meditointi syvenee. Ja vastaavasti mitä tiukemmin pitää kiinni maailmasta, sitä pinnallisemmaksi jää meditointi.

Usein ihmiset haluavat nauttia molemmista, mutta tosiasia on, että edessä on aina vaihtokauppa. Molemmista ei voi nauttia täysin rinnoin samanaikaisesti.
 
Länsimaissa, jossa buddhalaisuus on vielä varsin uusi ilmiö, tätä ei usein ymmärretä. Ihmiset eivät täysin käsitä, mistä näissä ilmiöissä on kyse. Siksi olisi hyvä lukea hieman <a href:"https://meditoikuinbuddha.fi/kukabuddhaoli>Buddhan opetuksia</a>, joista asia käy selväksi.

Lopulta kyse on melko itsestäänselvästä jutusta. Jos nautit aistinautinnoista tarraudut aistillisuuteen. Tarrautuminen seuraa aina nautiskelun kannoilla. 

Haluat olla keskellä aistillista maailmaa, nauttia parisuhteista, ruoasta ja kuulla kaunista musiikkia.

Eikä siinä mitään, ehkä se musiikki onkin kaunista. Mutta nautiskelu johtaa tarrautumiseen. Kun sitten on meditoinnin aika, ei irti päästäminen onnistu. Luopuminen ja irti päästäminen on nautiskelun vastakohta. 

Mitä enemmän haluaa mennä sisäänpäin meditoinnissa sitä enemmän on päästettävä irti viidestä aistista. Tämän seikan käsittäminen auttaa ymmärtämään, miksi on olemassa luostareita. 

Munkit ja nunnat eivät ole maailman kieltäviä tylsimyksiä ja masokisteja, jotka istuvat yksin metsässä itkemässä. 

Luostarielämän tarkoitus on kannustaa ulkoisista asioista luopumista, jotta on mahdollista sukeltaa syvemmälle sisään. Maallikkoelämässä se on paljon vaikeampaa.

<h2>Aistillisuus ja oravanpyörä</h2>

<figure>
<img src="assets/images/ferriswheel.jpg" alt="ferriswheel">
<figcaption> Aistillisuus on loputonta. Kuva: Max van den Oetelaar</figcaption>
</figure>

Vielä syvällisemmässä mielessä aistillisuus kahlitsee meidät <i>saṃsāraan</i>, mikä tekee siitä todella ongelmallista.

<i>Saṃsāra</i> on paalinkielinen sana, joka tarkoittaa olemassaolon kierrettä. Synnyt siellä, kuolet täällä, jälleensyntymää ja jälleenkuolemaa. 

Jälleenkuolema on sovelias sana, koska kuolema ei koita vain kertaalleen. Jos syntyy uudelleen, myös kuolee uudelleen. Se on osa ongelmaa.

Kaikista isoin ongelma elämässä on side <i>saṃsāraan</i> ja siteistä vahvin on aistillisuus. Aistillisuudessa on aina kyse tulevaisuudesta. Se merkitsee jatkuvaa liikettä jonnekin muualle, haluamista ja tyytymättömyyttä nykyhetkeen. 

Jatkuvalla liikkeellä ihminen projisoi itsensä tulevaan ja kahlitsee itsensä pitkäksi pitkäksi aikaa, uudelleen ja uudelleen.

<h2>Buddhalainen ei pakota</h2>

Edellä käsitellystä näkee hyvin buddhalaisuuden tasapainoisuuden. Buddhalaisuus tarkastelee vakaasti asioiden tuomaa nautintoa, niihin kuuluvia ongelmia, ja pyrkii löytämään keskitien. 

Buddhalaisuudessa on usein kyse keskitiestä ja sama pätee myös aistillisuuteen.

Buddhalainen harjoitus tapahtuu luonnollisesti. Tarkoitus on antaa meditoinnin syventyä ja päästää irti asioista, jotka muuttuvat kuin itsestään merkityksettömiksi. 

Aistillisuus väistyy taka-alalle ja meditoinnista tulee tärkeämpää. Kaikki tapahtuu ilman pakotusta tai puskemista. Kyse on kauniista polusta.

<i>Kirjoittaja on kokenut norjalainen buddhalaismunkki. Hän on tunettu sutta-keskeisistä retriiteistään ja käännöstyöstään luostarisääntökokoelma Vinayan parissa.</i>
