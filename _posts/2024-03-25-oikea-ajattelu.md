---
layout: "posts"
title: "Voiko omaa ajattelua muuttaa?"
excerpt: "<h3>Buddha ei tapellut ajatuksiensa kanssa, vaan sovelsi niihin viisautta.</h3>"
date: 2024-03-25 10:00:00 +0200
author: "admin"
category: "Lukuhetki"
permalink: oikeaajattelu
header:  
       teaser: assets/images/jan-kopriva-do5eC9PNeQ0-unsplash.jpg

entries_layout: grid

author: "Meditoi kuin Buddha"
---

<figure>
<img src="assets/images/noaa-po_CDivElTI-unsplash.jpg" alt="jäänmurtaja">
<figcaption> Ajattelu kääntyy hitaasti, kuin jäänmurtaja. Kuva: NOAA</figcaption>
</figure>

<b> Anna palautetta: meditoikuinbuddha@gmail.com</b>

<i>Tämä julkaisu on toinen osa sarjassa, jossa käsitellään <a href="https://meditoikuinbuddha.fi/buddhalainenharjoitus">jalon kahdeksanosaisen polun</a> osia yksitellen.</i>

Buddhalaisessa harjoituksessa ajattelulla ja näkemyksillä on läheinen side.

Mielen harjoittamiseen keskittyminen <a href="https://meditoikuinbuddha.fi/oikeanakemys">on merkki oikeasta näkemyksestä</a>. Ja ajattelun työstäminen on tärkeä osa tätä harjoitusta.

Ajattelua kannattaa työstää, sillä hyödyllisten näkemyksien tavoin oikeanlainen ajattelu vie mieltä kohti onnea ja rauhaa.

Hätäilyyn ei kuitenkaan ole aihetta.

Ajatustottumuksia voi verrata hitaasti kääntyvään jäänmurtajaan, jota ei voi hetkessä heilauttaa oikeaan suuntaan<sup>1</sup>.

Oman jäänmurtajan kääntäminen vaatii siis sinnikkyyttä, myötätuntoa ja lempeyttä.

Ajattelun työstäminen ei tietenkään edes ala ilman aikomusta tehdä jotain omalle ajattelulle.

Aikomus ja ajattelu ovatkin käytännössä eri termejä samalle ilmiölle, jota buddhalaisuudessa kutsutaan oikeaksi ajatteluksi.

Mutta mitä tarkemmin ottaen on "oikea" ajattelu tai aikominen? Ja miten sitä voi harjoittaa?

<h2>Viisas arviointi muuttaa ajattelua</h2>

<figure>
<img src="assets/images/jan-kopriva-do5eC9PNeQ0-unsplash.jpg" alt="lehmät">
<figcaption> Ajatukset ovat kuin lehmiä. Kuva: Jan Kopriva</figcaption>
</figure>

Buddha itse aloitti ajattelun työstämisen jaottelemalla ajatukset kahteen ryhmään <sup>2</sup>.

Ensimmäiseen ryhmään hän asetti aistilliset, vihamieliset ja piittaamattomat ajatukset.

Toiseen ryhmään hän sijoitti ajatukset, jotka koskivat luopumista, ystävällisyyttä ja lempeyttä.  

Seuraavaksi Buddha arvioi ensimmäisen ryhmän ajatuksia seuraavasti:

<b>1. Tämä aistillinen, vihamielinen tai piittaamaton ajatus on herännyt mielessäni.</b><br>
<b>2. Se johtaa itseni vahingoittamiseen.</b><br>
<b>3. Se johtaa muiden vahingoittamiseen.</b><br>
<b>4. Se johtaa molempien vahingoittamiseen.</b><br>
<b>5. Se haittaa viisautta, on ahdistuksen puolella ja johtaa poispäin kärsimyksen tukahtumisesta.</b><br>

Vastaavasti hän käytti seuraavaa sapluunaa toisen ryhmän ajatuksien kohdalla:

<b>1. Tämä ajatus luopumisesta, ystävällisyydestä tai lempeydestä on herännyt mielessäni.</b><br>
<b>2. Se ei johda itseni vahingoittamiseen.</b><br>
<b>3. Se ei johda muiden vahingoittamiseen.</b><br>
<b>4. Se ei johda kummankaan vahingoittamiseen. </b><br>
<b>5. Se tukee viisautta, on vapaa ahdistuksesta ja johtaa kärsimyksen tukahtumiseen.</b><br>

Arvioidessaan ensimmäisen ryhmän ajatuksia Buddha huomasi, että pelkkä ajatuksien haitallisuuden toteaminen sai ne katoamaan.

Toisen ryhmän ajatuksien kohdalla Buddha puolestaan havaitsi, että ne eivät aiheuttaneet minkäänlaista vaaraa. 

Buddha käytti ensimmäisen ryhmän ajatuksista vertauskuvana paimenta, jonka on pidettävä keppiä käyttäen lehmät kaukana kasvavasta sadosta. 

Myös haitallisia ajatuksia on tökittävä viisaan pohdiskelun keinoin, jotta ne eivät syö henkistä hyvinvointia ja aiheuta harmeja.

Vastaavasti positiiviset ajatukset ovat kuin samaiset lehmät silloin, kun sato on korjattu, eikä paimenen tarvitse kuin viettää siestaa puun juurella.

<h2>Ajatuksien tunnistaminen voi olla hankalaa</h2>

<figure>
<img src="assets/images/007-The-Attack-of-Mara-by-Pande-Ketut-Bawa-Original.jpg" alt="buddha">
<figcaption> Buddha ei ryhtynyt sotaan ajatuksiensa kanssa. Kuva: Pande Ketut Bawa</figcaption>
</figure>

Vaatii henkistä kypsyyttä nähdä, että omat ajatukset ovat haitallisia.

Ei pidä myöskään väheksyä ajatuksien tunnistamisen haasteita. Ei ole nimittäin aina helppoa tunnistaa, kumpaan ryhmään oma ajattelu kuuluu.

Hankaluutta lisää se, että ensimmäisen ryhmän ajatukset voivat olla erityisen hienovaraisia. 

Käytännössä kaikki sellainen ajattelu on aistillista, mikä <a href="https://meditoikuinbuddha.fi/nautinto">pitää mielen aistillisessa maailmassa</a> ja estää meditoinnin syvenemisen.

Ajattelun työstäminen etenee siis vaiheittain, ja joskus vasta pitkä meditointiretriitti tai sitoutunut tarkastelu paljastaa mielen haitalliset taipumukset.

Usein vaaditaan paljon <a href="https://meditoikuinbuddha.fi/kukabuddhaoli">Buddhan opetuksien</a> opiskelua ja oman mielen tarkkailua, jotta omien ajatuksien todellinen luonne paljastuu.

Perusperiaate on kuitenkin yksinkertainen. 

Buddha ei koittanut väkivalloin päästä eroon ikävistä ajatuksista, vaan sen sijaan arvioi niitä harkitsevaisesti ja viisaasti<sup>3</sup>. 

Buddha käytti viisautta tahdonvoiman sijaan. 

Tämä periaate pätee huolimatta siitä, missä ihminen on omalla henkisellä polullaan. Tahdonvoima ei pidemmän päälle palvele tarkoitusperiä ja voi johtaa jopa epäterveeseen tukahduttamiseen.

Tärkeintä on oppia tunnistamaan, minkälainen ajattelu aiheuttaa harmia ja minkälainen ajattelu tukee henkistä kasvua.

<h2>Mistä sitä oikeaa ajattelua löytää?</h2>

<figure>
<img src="assets/images/hendrik-cornelissen--qrcOR33ErA-unsplash.jpg" alt="vuori">
<figcaption> Buddhan opetukset soljuvat kuin vuoristovirta. Kuva: Hendrik Corneliss </figcaption>
</figure>

Buddhan esimerkki antaa oivat raamit ajatuksen työstämiselle, mutta hänellä oli sanottavaa myös ajattelun luonteesta yleisemmin.

Jäänmurtajavertauksen mukaisesti Buddha kertoi, että usein ajatelluista ajatuksista muodostuu mielen oletusasetus.

Jos ajattelee usein aistillisia, vihamielisiä ja piittaamattomia ajatuksia, mieli taipuu siihen suuntaan. 

Sama periaate pätee luopumista, ystävällisyyttä ja lempeyttä huokuviin ajatuksiin.

Tämän oletusasetuksen muuttaminen vaatii oikeanlaista ohjelmointia. Jos mielen haluaa rauhoittuvan, tarjoaa Buddha oivaa ohjelmointiapua.

Toisaalla Buddha vertasi omia opetuksiaan sateeksi, joka valuu alas vuorilta täyttäen purot, joet ja järvet sekä lopulta valtameret<sup>4</sup>. 

Vastaavasti fiksut opetukset ja oikea ympäristö kyllästävät mielen oikeanlaisilla ajatuksilla, jotka vievät kohti vapautta kärsimyksestä.

Buddhan mukaan hyvä ystävyys on täydet sata prosenttia hengellisestä polusta<sup>5</sup>. 

Ihminen ei ole autonominen toimija, joka tekee itsenäisiä valintoja muista riippumatta. Ihminen tekee sellaisia valintoja, joita hänet on ohjelmoitu tekemään<sup>6</sup>. 

Vanhaa sanontaa lainaten ympäristö muokkaa ihmistä. Meditoinnnista kiinnostuneen on siksi hakeuduttava paikkoihin, jotka tukevat henkistä kasvua. 

Hölmöjen ihmisten välttäminen ja viisaiden ihmisten seura ovat tärkeä osa hengellistä harjoitusta<sup>7</sup>. 

Ja mitä enemmän viettää aikaa viisaassa seurassa, sitä viisaammaksi myös oma ajattelu muuttuu.

Fiksulle buddhalaiselle harjoittajalle parasta seuraa ovat tietenkin Buddhan opetukset. 


<i>Lähteet ja viittaukset:</i>
1. Buddha ei ymmärrettävästi käyttänyt jäänmurtajavertausta, mutta vertasi ajattelun puhdistamista esimerkiksi kultahipun puhdistamiseen, <a href="https://suttacentral.net/an3.101/en/sujato">AN 3.101</a>.
2. Julkaisu pohjaa opetukseen <a href="https://suttacentral.net/mn19/en/sujato">MN 19</a>.
3. Buddhan mukaan on olemassa kaksi voimaa: reflektointi ja meditointi (<a href="https://suttacentral.net/an2.11-20/en/sujato">AN 2.11</a>). Viisaalla pohdiskelulla on siis tärkeä rooli buddhalaisesa harjoituksessa.
4. Sadevertaus löytyy muun muassa suttasta <a href="https://suttacentral.net/an10.61/en/">AN 10.61</a>.
5. <a href="https://suttacentral.net/sn45.2/en/sujato>SN 45.2</sup>.
6. Tähän periaatteeseen viittaa Buddhan opetus minuuden puuttumisesta (paaliksi <i>Anattā</i>, yleisimmin ei-itseys). Kuuluisaa <a href="https://suttacentral.net/sn22.59/en/sujato">Anattalakkhaṇa Suttaa</a> mukaillen ihminen ei voi käskeä omien valintojensa tai ajatuksiensa olevan niin tai näin.
7. Tämä ohje löytyy usein buddhalaisissa luostareissa lausutusta <a href="https://suttacentral.net/snp2.4/en/sujato">Maṅgalasuttasta</a>.
