---
layout: "posts"
title: "Voiko omaa ajattelua muuttaa?"
excerpt: "<h3>Buddha ei tapellut ajatuksiensa kanssa, vaan sovelsi niihin viisautta.</h3>"
date: 2024-03-25 10:00:00 +0200
author: "admin"
category: "Lukuhetki"
permalink: oikeaajattelu
header:  
       teaser: assets/images/jan-kopriva-do5eC9PNeQ0-unsplash.jpg

entries_layout: grid

author: "Meditoi kuin Buddha"
---

<figure>
<img src="assets/images/noaa-po_CDivElTI-unsplash.jpg" alt="jäänmurtaja">
<figcaption> Ajattelu kääntyy hitaasti, kuin jäänmurtaja. Kuva: NOAA</figcaption>
</figure>

<b> Anna palautetta: meditoikuinbuddha@gmail.com</b>

<i>Tämä julkaisu on toinen osa sarjassa, jossa käsitellään <a href="https://meditoikuinbuddha.fi/buddhalainenharjoitus">jalon kahdeksanosaisen polun</a> osia yksitellen.</i>

Buddhalaisessa harjoituksessa oikea näkemys johtaa oikeaan ajatteluun.

Ajattelua voi ja kannattaa työstää, sillä hyödyllisten näkemyksien tavoin oikeanlainen ajattelu vie mieltä kohti onnea ja rauhaa.

Ajatustottumuksia voi verrata hitaasti kääntyvään jäänmurtajaan, jota ei voi hetkessä heilauttaa oikeaan suuntaan.

Oman jäänmurtajan kääntäminen vaatii siis sinnikkyyttä, myötätuntoa ja lempeyttä.

Ajattelun työstäminen ei tietenkään toteudu ilman aikomusta tehdä jotain omalle ajattelulle.

Aikomus ja ajattelu ovatkin käytännössä eri tapoja tarkastella samaa ilmiötä, jota buddhalaisuudessa kutsutaan oikeaksi ajatteluksi.

Aikomusta voi tulkita oikean suunnan ottamiseksi, kun taas oikea ajattelu tukee kyseistä aikomusta.

Mutta mitä tarkemmin ottaen on "oikea" ajattelu tai aikominen? Ja miten sitä voi harjoittaa?

<h2>Viisas arviointi muuttaa ajattelua</h2>

<figure>
<img src="assets/images/jan-kopriva-do5eC9PNeQ0-unsplash.jpg" alt="lehmät">
<figcaption> Ajatukset ovat kuin lehmiä. Kuva: Jan Kopriva</figcaption>
</figure>

Buddha itse aloitti ajattelun työstämisen jaottelemalla ajatukset kahteen ryhmään.

Ensimmäiseen ryhmään hän asetti aistilliset, vihamieliset ja piittaamattomat ajatukset.

Toiseen ryhmään hän sijoitti ajatukset, jotka koskivat luopumista, ystävällisyyttä ja lempeyttä.  

Seuraavaksi Buddha arvioi ensimmäisen ryhmän ajatuksia seuraavasti:

<b>1. Tämä aistillinen, vihamielinen tai piittaamaton ajatus on herännyt mielessäni.</b><br>
<b>2. Se johtaa itseni vahingoittamiseen.</b><br>
<b>3. Se johtaa muiden vahingoittamiseen.</b><br>
<b>4. Se johtaa molempien vahingoittamiseen.</b><br>
<b>5. Se haittaa viisautta, on ahdistuksen puolella ja johtaa poispäin kärsimyksen lakkaamisesta.</b><br>

Vastaavasti hän käytti seuraavaa sapluunaa toisen ryhmän ajatuksien kohdalla:

<b>1. Tämä ajatus luopumisesta, ystävällisyydestä tai lempeydestä on herännyt mielessäni.</b><br>
<b>2. Se ei johda itseni vahingoittamiseen.</b><br>
<b>3. Se ei johda muiden vahingoittamiseen.</b><br>
<b>4. Se ei johda kummankaan vahingoittamiseen. </b><br>
<b>5. Se tukee viisautta, on vapaa ahdistuksesta ja johtaa kärsimyksen lakkaamiseen.</b><br>

Arvioidessaan ensimmäisen ryhmän ajatuksia Buddha huomasi, että pelkkä ajatuksien haitallisuuden toteaminen sai ne katoamaan.

Toisen ryhmän ajatuksien kohdalla Buddha puolestaan havaitsi, että ne eivät aiheuttaneet minkäänlaista vaaraa. 

Buddha käytti ensimmäisen ryhmän ajatuksista vertauskuvana paimenta, jonka on pidettävä keppiä käyttäen lehmät kaukana kasvavasta sadosta. 

Myös haitallisia ajatuksia on tökittävä viisaan pohdiskelun keinoin, jotta ne eivät syö henkistä hyvinvointia ja aiheuta harmeja.

Vastaavasti positiiviset ajatukset ovat kuin samaiset lehmät silloin, kun sato on korjattu, eikä paimenen tarvitse kuin viettää siestaa puun juurella.

<h2>Ajatuksien tunnistaminen voi olla hankalaa</h2>

<figure>
<img src="assets/images/007-The-Attack-of-Mara-by-Pande-Ketut-Bawa-Original.jpg" alt="buddha">
<figcaption> Buddha ei ryhtynyt sotaan ajatuksiensa kanssa. Kuva: Pande Ketut Bawa</figcaption>
</figure>

Vaatii henkistä kypsyyttä nähdä, että omat ajatukset ovat haitallisia.

Ei pidä myöskään väheksyä ajatuksien tunnistamisen haasteita. Buddhan jaottelua seuraten ei ole aina helppoa tunnistaa, mihin ryhmään oma ajattelu kuuluu.

Hankaluutta lisää se, että ensimmäisen ryhmän ajatukset voivat olla erityisen hienovaraisia. 

Käytännössä kaikki sellainen ajattelu on aistillista, mikä <a href="https://meditoikuinbuddha.fi/nautinto">pitää mielen aistillisessa maailmassa</a> ja estää meditoinnin syvenemisen.

Ajattelun työstäminen etenee siis vaiheittain, ja joskus vasta pitkä meditointiretriitti tai sitoutunut tarkastelu paljastaa mielen haitalliset taipumukset.

Vaaditaan paljon Buddhan opetuksien opiskelua ja oman mielen tarkkailua, jotta omien ajatuksien todellinen luonne selkiytyy.

Perusperiaate on kuitenkin yksinkertainen. Buddha ei koittanut väkivalloin päästä eroon ikävistä ajatuksista, vaan sen sijaan arvioi niitä harkitsevaisesti ja viisaasti. 

Buddha käytti viisautta tahdonvoiman sijaan. 

Tämä periaate pätee huolimatta siitä, missä ihminen on omalla henkisellä polullaan. Tahdonvoima ei pidemmän päälle palvele tarkoitusperiä ja voi johtaa jopa epäterveeseen tukahduttamiseen.

Tärkeintä on oppia tunnistamaan, minkälainen ajattelu aiheuttaa harmia ja minkälainen ajattelu tukee henkistä kasvua.

<h2>Mistä sitä oikeaa ajattelua löytää?</h2>

<figure>
<img src="assets/images/hendrik-cornelissen--qrcOR33ErA-unsplash.jpg" alt="vuori">
<figcaption> Buddhan opetukset soljuvat kuin vuoristovirta. Kuva: Hendrik Corneliss </figcaption>
</figure>

Buddhan esimerkki antaa oivat raamit ajatuksen työstämiselle, mutta hänellä oli sanottavaa myös ajattelun luonteesta yleisemmin.

Jäänmurtajavertaukseen sopivasti Buddha kertoi, että usein ajatelluista ajatuksista muodostuu mielen oletusasetus.

Jos ajattelee usein aistillisia, vihamielisiä ja piittaamattomia ajatuksia, mieli taipuu siihen suuntaan. 

Sama periaate pätee luopumista, ystävällisyyttä ja lempeyttä huokuviin ajatuksiin.

Tämän oletusasetuksen muuttaminen vaatii oikeanlaista ohjelmointia. Juuri Buddhan opetukset ohjelmoivat mieltä kohti rauhaa ja onnea.

Toisaalla Buddha vertasi omia opetuksiaan sateeksi, joka valuu alas vuorilta täyttäen purot, joet ja järvet sekä lopulta valtameret. 

Vastaavasti fiksut opetukset ja hyvä seura täyttävät ihmisen mielen oikeanlaisilla ajatuksilla, jotka vievät kohti vapautta kärsimyksestä.

Buddhan mukaan hyvät ystävät ovat sata prosenttia hengellisestä polusta, eikä tässä ole kyse sanaleikistä. 

Ihminen ei ole autonominen toimija, joka tekee itsenäisiä valintoja muista riippumatta. Ihminen tekee sellaisia valintoja, joita hänet on ohjelmoitu tekemään. 

Vanhaa sanontaa lainaten ympäristö muokkaa ihmistä ja meditoinnnista kiinnostuneelle on ensiarvoisen tärkeää hankkia oikeita vaikutteita, jotka tukevat henkistä kasvua. 

Hölmöjen ihmisten välttäminen ja viisaiden ihmisten seuraan hakeutuminen on tärkeä osa hengellistä harjoitusta. 

Ja mitä enemmän viettää aikaa viisaassa seurassa, sitä viisaammaksi myös oma ajattelu muuttuu.

Fiksulle buddhalaiselle harjoittajalle parasta seuraa ovat tietenkin Buddhan opetukset. 


